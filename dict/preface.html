<!DOCTYPE html>
<html>

<head>
    <link rel="stylesheet" href="/assets/css/dict.css">
    <style>
        body {
            padding-right: 50px;
            padding-left: 50px;
        }
    </style>
</head>

<body class="preface">
    <p>
        御製康熙字典序<br>《易傳》曰：上古結繩而治，後世聖人易之以書契。百官以治，萬民以察。《周官》外史掌達書名於四方，保氏養國子，敎以六書，而考文列於三重。盖以其為萬事百物之統紀，而足以助流政敎也。古文篆隷，随世逓變，至漢許氏始有《說文》，然重義而略於音。故世謂漢儒識文字而不識子母，江左之儒識四聲而不識七音。七音之傳，肈自西域，以三十六字為母，從為四聲，横為七音。而後天下之聲緫於是焉。嘗考《管子》之書，所載五方之民，其聲之清濁高下，各象其川原泉壤，淺深廣狭而生。故于五音必有所偏，得則能全備七音者鮮矣。此歷代相傳，取音者所以不能較若畫一也。自《說文》以後，字書善者，於梁則《玉篇》，於唐則《廣韻》，於宋則《集韻》，於金則《五音集韻》，於元則《韻會》，於明則《洪武正韻》，皆流通當世，衣被後學。其傳而未甚顯者，尚數十百家。當其編輯，皆自謂毫髮無憾，而後儒推論，輙多同異，或所收之字繁省失中，或所引之書濫踈無準，或字有數義而不詳，或音有數切而不備，曾無善兼美具，可奉為典常而不易者。朕每念經傳至博，音義繁頥，據一人之見、守一家之說，未必能會通罔缺也。爰命儒臣悉取舊籍，次第排纂。切音解義，一本《說文》《玉萹》，兼用《廣韻》《集韻》《韻會》《正韻》。其餘字書一音一義之可採者，靡有遺逸。至諸書引證未備者，則自經史百子，以及漢晉唐宋元明以來詩人文士所述，莫不旁羅博證，使有依據。然後古今形體之辨，方言聲氣之殊，部分班列，開卷了然，無一義之不詳、一音之不備矣。凡五閱歲而其書始成，命曰《字典》。於以昭同文之治，俾承學稽古者，得以備知文字之源流，而官府吏民亦有所遵守焉。是為序。<br><br>
		康熙五十五年閏三月十九日<br><br>
		曰講官起居注翰林院侍講學士加五級臣陳邦彥奉勑敬書
    </p>
</body>

</html>
